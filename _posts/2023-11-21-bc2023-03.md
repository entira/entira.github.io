---
layout: post
title: Sám na kraji sveta - Vysokohorská turistika na morskom kajaku I
date: 2023-11-21 00:46
author: patrik
comments: true
categories: [kajak, Kajak, Slovenčina, dobrodružstvo, expedícia, Britská Kolumbia, Kanada, medveď, tuleň, veľryba, outdoor]
permalink: /sk/blog/samnakrajisveta-lofoty
description: Po expedíciách v miernom, subtropickom a tropickom podnebí som začal snívať o ceste na ďaleký sever. Tak, ako som sľúbil, tak sa s tebou po dvoch rokoch vrátim až za polárny kruh na nórske súostrovie Lofoty. Príbeh o posúvaní hraníc. O objavovaní sveta aj samého seba. Dobrodružstvo v arktickej časti Atlantického oceánu.  
featured_image: /assets/img/20210801_174653.jpeg
---
![](/assets/img/map-lof-2.jpg)

Počas pandémie sme boli väčšinu času doma. Toto dobrodružstvo začalo v mojej domácej kancelárii. Vznikol tu plán expedície. Mapa, alebo návod keď chcete, podľa ktorej by sa dali na morských kajakoch oboplávať celé Lofoty.

![](/assets/img/20210816_093138.jpeg)

Po zverejnení plánu sa mi ozvalo niekoľko desiatok ľudí z celého sveta. Absolvoval som množstvo rozhovorov. Nakoniec zostalo asi 10 ľudí, ktorých spájalo hlavne to, že im kvôli Covidu nevyšli ich vlastné plány a v hlave im zvonilo volanie divočiny. Nórsko však v čase expedície povolilo vstup na svoje územie iba zaočkovaným občanom EÚ. Ľudia z Kanady, USA a UK sa nemohli expedície zúčastniť. Vznikla štvorčlenná medzinárodná pádlerská skupina z Lotyšska, Nemecka a Slovenska.

![](/assets/img/20210801_174653.jpeg)

Pamätáš sa na časy, kedy sa nelietalo? Ja áno. Išiel som tam na svojej Toyote. Na miesto štartu v Hanøy na severovýchode najväčšieho ostrova Austvågøya a späť to bolo viac ako 7000 kilometrov. Z domu mi to na Lofoty trvalo s jedinou zastávkou v nemeckom Kiele celé tri dni. Na palubu pristúpila Maditha. Už sme boli dvaja. Poslednú noc nekonečného šoférovania už nezapadlo Slnko. Prvýkrát po dlhom čase sme vystúpili z auta až na trajekte na ostrovy len pár kilometrov pred cieľom. Začal fúkať vietor a my sme pocítili, aké je arktické podnebie.

![](/assets/img/OI000004.jpeg)

Kým dorazila lotyšská časť expedície, Ilze a Janis, hľadali sme miesto s jednoduchým prístupom k oceánu, kde necháme dva až tri týždne zaparkované auto. Pomohla nám správkyňa miestnej komunity. Pôvodných obyvateľov vyhnal cestovný ruch. Začali sme baliť výstroj a zásoby do kajakov. Odkedy sme vyrazili z Nemecka, stále pršalo. Každý sa tešil na spánok. No po kontrole prílivu nasledovala len krátka pauza v aute. Museli sme vyraziť skoro ráno, aby sme mohli prejsť cez fjord s prílivom. Aj tak sme išli proti prúdu, ktorý sa rozbehol požadovaným smerom až po niekoľkých hodinách.

![](/assets/img/DSC_8226.jpeg)

Už štvrtý deň fungujem maratónskym tempom. Absencia spánku, neustáli dážď a zima sa na mne začínajú podpisovať. Najprv len fyzicky. Vyčerpanie a bolesť však naberá na intenzite a už v prvý deň expedície začínam o sebe pochybovať. Možno tu vôbec nemám byť. No stačí sa pozrieť okolo seba. Skús zavrieť oči a predstav si Alpy. Zalejte ich severným Atlantikom. Budú trčať len tie najvyššie horské hrebene. Na kopcoch ľadovce, z ktorých vo forme vodopádov steká voda až do oceánu. O Lofotách sa hovorí, že sú jedno z najkrajších miest na severnej pologuli. Cítil som pocit obrovského privilégia byť tu a vidieť to na vlastné oči. Tento pocit ma hnal vpred.

![](/assets/img/OI000012.jpeg)

Po niekoľkých hodinách pádlovania sme našli malú pláž na jedinú obedňajšiu prestávku s pristátím na celom tomto tripe. Vysoké a strmé svahy tu komplikujú vystupovanie z lode. Vo väčšine prípadov jednoducho nie je kde počas celého dňa. Pri hľadaní miesta na postavenie stanov sme napokon dorazili večer, po viac ako 50 km pádlovania. Keď som si konečne ľahol do horizontálnej polohy, došlo mi, že som naozaj tu. Už to nie je len sen. V noci opäť zosilnel dážď. Totálne vyčerpaný som zaspal v teplom spacáku. 

![](/assets/img/20210818_215104_951.jpeg)

Ráno sme netrpezlivo čakali, kým prestane pršať. Naivná predstava. Našťastie sme rýchlo precitli. Ranné obliekanie do úplne premočeného a prepoteného oblečenia bola jedna z najmenej príjemných vecí na tejto expedícii. Postupne som sa s tým naučil žiť. Ranný rituál začal tým, že som si mokré a studené veci strčil do spacáku. Obliekal som si ich ešte v stane. Zmiernilo to aspoň tepelný šok. Stačilo ponosiť preťažené kajaky, naplnené na prasknutie a bolo mi príjemne.    

![](/assets/img/OI000035.jpeg)

Druhý deň sme pádlovali 15 km v nepríjemnom protivetre. Na vylodenie sme si vybrali peknú piesočnatú pláž. Miesto sa zdalo byť celkom vhodné na prenocovanie. Keďže všetci boli unavení po dlhej jazde autom a dlhom pádlovaní v predchádzajúci deň, rozhodli sme sa tam zostať. Dobrá príležitosť vyskúšať si, aké studené je kúpanie v severnom Atlantiku.

![](/assets/img/lof-map-1.jpg)

Aj keď to vyzeralo tak, že náročnejšie to už ani nemôže byť. Opak bol pravdou. Silný protivietor, hustý dážď, veľké vlny. Lofoty a severný Atlantik ukázali svoju zlú tvár a ešte viac zdramatizovali toto už aj tak epické dobrodružstvo. O tom už, ale nabudúce.

<iframe width="560" height="315" src="https://www.youtube.com/embed/BV9OnfBjgkk" title="The Lofoten Islands Circumnavigation" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

Čakanie si môžete skrátiť krátkym dokumentárnym filmom o tejto expedícii. Film je v anglickom jazyku so slovenskými a anglickými titulkami.


[Ďaľšie diely](/sk/blog/)

---
[(*English language*)](/en/blog/)