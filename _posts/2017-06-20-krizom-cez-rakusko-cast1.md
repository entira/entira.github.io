---
layout: post
title: Krížom cez Rakúsko za 10 dní – 1. časť (Plánovanie)
date: 2017-06-20 20:40
author: patrik
comments: true
categories: [Dunaj, Kajak, morský kajak, Nemecko, outdoor, pádlovanie, príroda, Rakúsko, rieka, Slovenčina, Slovensko, Viedeň]
permalink: /sk/blog/krizom-cez-rakusko-cast1/
description: Už o týždeň vyrážam na 10 dňovú kajakovú túru z nemeckého mesta Passau do Bratislavy. Trasa dlhá 361 km začína pod priehradou na rieke Inn, pokračuje celým rakúskym úsekom Dunaja až pri hrade Devín pretne slovenské hranice a po pár ďaľších kilometroch končí v lodenici v bratislavskej mestskej časti Karlova Ves.
featured_image: /assets/img/danube-map-austria.jpg
---
Tak a je to tu!

Už o týždeň vyrážam na 10 dňovú kajakovú túru z nemeckého mesta Passau do Bratislavy. Trasa dlhá 361 km začína pod priehradou na rieke Inn, pokračuje celým rakúskym úsekom Dunaja až pri hrade Devín pretne slovenské hranice a po pár ďaľších kilometroch končí v lodenici v bratislavskej mestskej časti Karlova Ves.

![](/assets/img/danube-map-austria.jpg)

V rámci tréningu na náročnejšie kajakové expedície za polárnym kruhom som si chcel vybrať dlhšiu trasu. Celú zimu som trénoval pádlovanie v mrazoch. Počas leta sa snažím pracovať na kondičke. Kedže som sa nechcel túlať 10 dní po krajine úplne sám spomenul som si na tip od kamoša, ktorý mi raz hovoril o TID (Tour International Danubien). Je to akýsi každoročný medzinárodný splav Dunaja z nemeckého mesta Ingolstadt až na ostrov Sacalinu v Čiernom mori, kde sa dostanete po odpádlovaní viac ako 2550 km. Okrem spoločnosti vodákov z celej Európy ponúka možnosť bezplatne prespávať na dohodnutých miestach. Väčšinou v kempoch. Rád spím v lese ďaleko od mesta, no v Rakúsku  a Nemecku je za to na rozdiel od ostatných krajín kadiaľ preteká Dunaj veľká pokuta. Veľkým bonusom je fakt, že netreba prenášať lode po súši kvôli priehradám, ktorých ma čaká celkovo 10!  Normálne by ste sa museli riadiť prevádzkovými hodinami a ak by ste sa náhodou aj trafili do správneho času, tak by ste museli počkať na ďaľšie lode, pretože kvôli vašemu kajaku určite nebudú napúšťať plavebnú komoru.

Predseda slovenskej pobočky organizačného výboru TID ma upozornil, že v meste Passau sa s autom k vode nedostaneme. V meste sa stretávajú 3 rieky: Inn, Dunaj a Ilz. Väčšie dve z nich Dunaj a Inn sú nad mestom prehradené vodnými elektrárňami. Práve to je môj tip, kde nasadnem na vodu. Google mapy to tiež vidia celkom optimisticky. V oboch prípadoch k elektrárni vedie asfaltová cesta. Kedže každá priehrada sa musí dať prejsť aj peši, malo by sa dať bezpečne dostať do vody niekde pod priehradou. Inn som si vybral, pretože preteká krajšou - historickou časťou mesta, predovšetkým univerzitným kampusom. Až po Viedeň sa zvyšok trasy riadi trasovníkom TID. Vo Viedni je naplánovaný jeden oddychový deň bez pádlovania, no kedže je to do Bratislavy už len niečo cez 50 km, tak sa tam odpojím, aby som bol o deň skôr so svojimi babami :).

Ak budem v dosahu siete Internet, tak každý deň vyberiem zopár zaujímavých fotiek na Facebook a Instagram <strong>Danube Kayaker.</strong>
