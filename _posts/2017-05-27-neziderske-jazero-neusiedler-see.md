---
layout: post
title: Neziderské jazero (Neusiedler See)
date: 2017-05-27 20:54
author: patrik
comments: true
categories: [jazero, Kajak, morský kajak, Neusiedler See, Neziderské jazero, pádlovanie, Rakúsko, Slovenčina]
permalink: /sk/blog/neziderske-jazero-neusiedler-see/
description: Kam ísť kajakovať, keď máte k dispozícii jeden deň, jedno auto a nechce sa vám zabíjať čas krkolomnými spôsobmi dopravy a radšej si užívať čas v prírode ako v aute? Napadlo ma ísť pre zmenu na nejaké jazero. Ale na ktoré? Neusiedler See.
featured_image: /assets/img/IMG_20170527_142552.jpg
---
Kam ísť kajakovať, keď máte k dispozícii jeden deň, jedno auto a nechce sa vám zabíjať čas krkolomnými spôsobmi dopravy a radšej si užívať čas v prírode ako v aute? Napadlo ma ísť pre zmenu na nejaké jazero. Ale na ktoré? Neusiedler See. Je kúsok od Bratislavy a má úctihodnú rozlohu 315 km². Je 36 km dlhé a v najširšom mieste, ktoré sme si so zhodou okolností vybrali na traverz viac ako 10 km široké.

<iframe src="https://www.google.com/maps/d/u/0/embed?mid=1cSSJVXVAsbKWNgdMYysYH5E9Vp4" width="640" height="480"></iframe>

Prešli sme zhruba 30 km. Na jazere takmer vždy fúka silnejší severo-západný vietor, ktorý dvíha na hľadine vlny podobné tým na mori. Ak budete plánovať trasu, nezabudnite na vietor.

![](/assets/img/IMG_20170527_093357.jpg)

Začali sme v prístave mestečka Neusiedl am See. Po diaľnici ste tam z BA za pol hodinu. Je to hneď za Parndorfom. V prístave je obrovské parkovisko. Hneď vedľa vody. Dá sa tam luxusne nasadnúť aj vysadnúť. Dobrý prístup k vode nie je na tom jazere samozrejmosťou. Skoro všade sú platené pláže. Nielenže treba za prístup k vode zaplatiť, ale cez otočný turniket sa s kajakom jednoducho nedostanete.

![](/assets/img/IMG_20170527_100634.jpg)

Od pobrežia sa tiahne až niekoľko kilometrový pás rákosia hlavne na západnej strane jazera. Je plný vtákov a vodnej fauny. Avšak na pohľad vyzerá monotónne. Po hodine pozerania na trstninu som sa začínal nudiť.

![](/assets/img/IMG_20170527_104309.jpg)

Zastavili sme v jachtárskej maríne Yacht Club Breitenbrunn, kde sme si dali kávu. Útočili na nás bzdochy, tak sme tam dlho nevydržali. Mal som ich na sebe desiatky. Keď som jednu zhodil, niekoľko ďaľších si na mňa sadlo. Keby aspoň tak nesmrdeli.

![](/assets/img/IMG_20170527_130023.jpg)

Po ďaľšej hodine pozerania na rákosie sme sa rozhodli pretraverzovať na východný breh jazera. Čím ďalej na východ sme išli tým boli vyššie vlny. Asi kilometer od pobrežia som sa konečne začal baviť v bočných vlnách. Občas som sa na nejakej ten vlnke aj povozil. Po necelých dvoch hodinách sme dorazili do dedinky Podersdorf am See, kde sme si dali obed. Hľadal som niečo bez mäsa. Čašník prepol do slovenčiny a poradil mi šparglu. Prvýkrát v živote som sa dosýta najedol z grilovanej zeleniny. Obrovská a aj veľmi chutná porcia. Všade píšu, že sú tam najkrajšie pláže na jazere. Oplotené, zabudli napísať.

![](/assets/img/IMG_20170527_142552.jpg)

Tento maják je miestnou atrakciou. Bolo tam naozaj veľa ludí, ktorí si ho fotili. Asi v ňom straší, pretože mne nepríde vôbec zaujímavý. Po ceste sme takých dokonca videli niekoľko.

![](/assets/img/IMG_20170527_161142.jpg)

Okrem nás bolo na vode niekoľko stoviek jácht. Párkrát sme aj prekrížili cestu pretekov. Celému jazeru dominujú práve jachty, ktoré sú doslova všade. Pri pobreží vidieť tiež iné vodné športy ako napr. windsurfing a kitesurfing. Stretli sme aj pár kajakárov a SUPistov. Kitesurferi nám občas v skrížili cestu v nepríjemnej rýchlosti. Mnoho z nich vyzeralo, že to vôbec nemá pod kontrolou.

I keď krajina vyzerá veľmi monotónne, som rád, že sme sa na jazero boli pozrieť. Bola to zaujímavá skúsenosť. Juh jazera je súčasťou národného parku National Park Neusiedler See-Seewinkel. Raz by som sa tam chcel ísť pozrieť. Na vstup však treba povolenie.