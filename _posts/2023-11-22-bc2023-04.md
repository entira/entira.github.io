---
layout: post
title: Sám na kraji sveta - Vysokohorská turistika na morskom kajaku II
date: 2023-12-30 17:13
author: patrik
comments: true
categories: [kajak, Kajak, Slovenčina, dobrodružstvo, expedícia, Britská Kolumbia, Kanada, medveď, tuleň, veľryba, outdoor]
permalink: /sk/blog/samnakrajisveta-lofoty2
description: Prekonávanie extrémnych výziev pádlovania v artickej časti severného Atlantiku. Silný protivietor, vlny trieštiace sa o kajak, a strach. Neprestávajúci dážď, premočená výstroj a diskomfort. Ale aj výhľady hôr, arktická príroda a spokojnosť. Slnko ako brána do iného sveta. Hľadanie úkrytu, fyzicky náročné pádlovanie a prekonávanie limitov na jednom z najkrajších miest na Zemi.
featured_image: /assets/img/20210807_220729.jpeg
lang: sk
page_id: bc04
---
![](/assets/img/84004fad0c79fadf6e33d2fddaad8c71_35851.jpeg)

Predpoveď ukazuje protivieror až do 14 m/s. Tento úsek sa nedoporučuje pádlovať, keď fučí viac ako osem. Poobede búrky. Vyrážame preto o 7 ráno. Už piaty deň prší. Rýchlo sa pohybujúce mraky, kulisa veľhôr v morskom kajaku na otvorenom oceáne, to je to, prečo som sem prišiel. Hľadať ten pocit, keď sa človek akoby zobudí z nekonečného sna a precitne do reality. Drsnej a krásnej zároveň.

![](/assets/img/20210804_144353.jpeg)

Pádlovanie sa už v úvode presunulo mimo mojej komfortnej zóny. Oceán mi dával zabrať. Vlny, protivietor a špliechajúca ľadová voda. Vďaka netesniacej špricke som čoskoro sedel vo vode. Fučalo stále viac. Po viac ako 20 kilometroch pádlovania na otvorenom mori sme sa pribžili k hŕstke ostrovov. Pádlovanie bolo už také náročné, že sme sa nedokázali držať pokope. Každý úkon v tomto protivetre bol ako zaradenie spiatočky a cúvanie dole kopcom.

![](/assets/img/20210804_160609.jpeg)

Ostrovy poskytli závetrie. Pri pohľade do diaľky bolo vidieť už len bielu penu zalamujúcich sa vĺn. Onedlho medzi skalami nachádzame vchod do chránenej zátoky s niekoľkými opustenými domami. Na konci zátoky sme našli peknú pieskovú pláž. Prieskumný výsadok odhalil ruiny starej rybárne, kde by sa dalo dobre prespať. Ostrov toho ponúkal oveľa viac. Rozprávkové scenérie. Pohľady na hory a rozbúrený oceán. Množstvo lesného ovocia. Do toho nostalgia dávnych čias, keď tu niekto ešte žil.

![](/assets/img/20210804_132839.jpeg)

Následujúce ráno nás čakali rovnaké podmienky. Množstvo ostrovov však poskytovalo závetrie. Vždy ako odmenu za prepádlovaný úsek. Najprv bolo treba vyplávať na otvorenú vodu. Rozhranie s oceánom tvorili odrážajúce sa a trieštivé vlny. Ako jazda na zúrivom býkovi so studenou sprchou dokopy. Nasledovala rovinka s veľkými vlnami vo vetre a daždi. Potom znova dokonalé morské ródeo. Kým sme našli miesto na táborenie, zopakovala sa táto kombinácia niekoľkokrát.

![](/assets/img/20210818_214627_352.jpeg)

Ostrov bol tak, ako skoro všade, pokrytý machom napitým vodou. O to väčšiu radosť sme mali, keď neskôr večer prestalo pršať. Keď sme sa ďaľšie ráno chystali vyraziť, vyšlo slnko. Akoby sme sa ocitili na úplne inom mieste. Namiesto toho, aby sme pokračovali ďalej, vyzliekli sme sa a začali vybalovať premočenú výstroj. Prší nám už viac ako týždeň vkuse. Arktické slnko žiari tak intenzívne, že sa o chvílu ocitám len v spodnom prádle. Z pláže sa stala obria sušiareň. Cítil som sa ako v najlepšom hoteli na svete. Bol to neskutočný luxus. 

![](/assets/img/20210808_115125.jpeg)

Bolo tak teplo, že som si po prvých minútach pádlovania dal dole suchú bundu. Pocit nirvány prerušovali len občasné momenty dopadajúcich kvapiek studenej vody. Mal som oblečené len merino tričko. Prskajúcu vodu som na rozpálenom tele cítil skôr ako zásah snehovou guľou. Zasnežené vrcholce epicky vyzerajúcich vysokých hôr tomu dodávali dramatický efekt. Cítil som sa ako v raji.

![](/assets/img/20210807_220729.jpeg)

Oboplávali sme južný cíp ostrova Moskenesøya a pomaly sa začali vracať západnou stranou naspäť. Na západnej strane súostrovia panujú tvrdé podmienky otvoreného oceánu. Miesta na prespanie sú od seba veľmi ďaleko a takmer všetky sú exponované západným a severozápadným vetrom, často nesúcim búrkové počasie. Na západe Grónsko, na severe Severný ľadový oceán. My sme však mali vynikajúce podmienky. Pádlovanie pod strmými horami vyzeralo až surrealisticky. Rovnako vyzeralo aj miesto na prespanie.

![](/assets/img/20210808_171634.jpeg)

Nový deň sme začali prieskumom rozsiahlej jaskyne, ktorá sa nachádzala neďaleko zátoky, kde sme kempovali. Fúkal východný vietor, pádlovali sme v závetrí, no občas sa predral cez vysoké hory a padal dole ako ľadovo studený katabatický vietor. Cestou sme videli niekoľko pekných vodopádov a pár ďalších malých jaskýň. Úkryt sme našli na fotogenickej pieskovej pláži Kvalvika. Predpoveď naznačovala, že sa nasledúcúce dni vetra báť nemusíme. Rozhodli sme sa, že si na ďalší deň urobíme voľno a pôjdeme na túru. Spomalili sme a užívali si okamih na jednom z najkrajších miest na Zemi.

![](/assets/img/map-lof-5.jpg)

**Mapa (GPS záznam expedície)**  
<iframe src="https://www.google.com/maps/d/embed?mid=1uvY8m_irvSvAgxb1ynELVqx_Ua9ZCkY&ehbc=2E312F" width="100%" height="480"></iframe>

**TIP:** Kliknutím na symbol obdĺžnika vpravo hore sa mapa otvorí v novej záložke. Potom tri bodky a ***Zobraz mapu v Google Earth***. Získaš trojrozmernú mapu s textúrami tvorenými leteckými snímkami pre dokonalú predstavu o prostredí.   

<iframe width="560" height="315" src="https://www.youtube.com/embed/BV9OnfBjgkk" title="The Lofoten Islands Circumnavigation" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
Čakanie si môžete skrátiť krátkym dokumentárnym filmom o tejto expedícii. Film je v anglickom jazyku so slovenskými a anglickými titulkami.

{% include share_on_facebook_sk.md %}

---

{% include bc_blogpost_serie_footer.md %}