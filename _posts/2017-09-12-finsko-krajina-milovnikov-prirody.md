---
layout: post
title: Fínsko, krajina milovníkov prírody
date: 2017-09-12 19:49
author: patrik
comments: true
categories: [cestovanie, Fínsko, Helsinky, Kajak, kajak, mesto, morský kajak, príroda, Slovenčina, Tallin, turistika]
permalink: /sk/blog/finsko-krajina-milovnikov-prirody/
description: Začalo to pozvaním na rodinnú návštevu už veľmi dávno. Pre nedávny prírastok do rodiny sme si však na cestu lietadlom museli chvíľu počkať. Štandardne píšem o mojich cestách na kajaku, no v tomto prípade som sa rozhodol napísať o Fínsku ako takom.
featured_image: /assets/img/P9085614.jpg
lang: sk
page_id: finsko-krajina-milovnikov-prirody
---
Začalo to pozvaním na rodinnú návštevu už veľmi dávno. Pre nedávny prírastok do rodiny sme si však na cestu lietadlom museli chvíľu počkať. Štandardne píšem o mojich cestách na kajaku, no v tomto prípade som sa rozhodol napísať o Fínsku ako takom.

![](/assets/img/IMG_20170909_172933.jpg)

Helsinki a vôbec celé Fínsko je rajom pre milovníkov prírody a vôbec outdoor aktivít. Priamo v meste je množstvo veľkých parkov, kam si ľudia chodia oddýchnuť od dennej rutiny.

![](/assets/img/P9095755.jpg)

V dňoch pracovného pokoja sa väčšina fínov vydáva do lesov pešo, na bicykloch, kajaku, či v zime na bežkách, alebo snežniciach. Mnoho z nich vlastní niekde v okolí jazier, ktorých je tu viac ako 300.000, chatu. V celej krajine môžete kdekoľvek kempovať. Na jednom mieste sa môžete zdržať najviac 2 dni. Príroda tu patrí všetkým a takmer všetci tu k nej majú silný vzťah.

![](/assets/img/P9015133.jpg)

Kdekoľvek môžete slobodne zbierať lesné ovocie a huby a to aj v národných parkoch, ktorých je tu neúrekom.

![](/assets/img/P9085596.jpg)

Hore na severe v Laponsku je možné nájsť posledné neobývané miesta tejto planéty. V tamojšej divočine sa môžete túlať týždne bez toho, aby ste stretli iného človeka, či stopy po jeho činnosti.

![](/assets/img/P9085614.jpg)

Dostať sa do Helsínk je pomerne jednoduché.  Z našich končín sa tam dostanete priamym letom z Viedne, alebo Budapešti. Ak máte čas, dá sa ušetriť na letenkách letom cez hlavné mesto Estónska - Tallin a následnou asi 2 hodinovou plavbou cez Fínsky záliv do Helsínk. Trajekt spoločnosti Eckerö Line jazdí asi 2x denne. My sme využili akciové spiatočné lístky len za 10 Eur.

![](/assets/img/IMG_20170829_121059.jpg)

Pri Baltskom mori som ešte nebol. O to väčšie prekvapenie bolo, keď som zistil, že je asi 10x menej slané ako Jadranské more a dokonca tu žijú sladkovodné ryby. Medzi najbežnejšie ryby tu patrí ostriež, zubáč, šťuka a platýz. Aj vodné vtáctvo viac pripomína rieku alebo jazero ako more.

![](/assets/img/P9015124.jpg)

Okrem toho, že Baltské more je celkom studené aj cez leto, tak je aj veľmi znečistené. Je totiž veľmi plytké a ústi sem veľa znečistených riek z okolitých krajín. Nenechal som sa odradiť a niekoľkokrát som sa tu okúpal.

![](/assets/img/P9025173.jpg)

Vďaka nízkej salinite more cez zimu zamŕza. Ľudia ho využívajú ako nekonečné klzisko a namiesto plavbou ľoďami, cestujú na blízke ostrovy korčuľami. Fínsko je tiež najväčší výrobca ľadoborcov na svete. V mori tu môžete chytať ryby bez povolenia.

![](/assets/img/P9125825.jpg)

Helsinské archipelago tvorí viac ako 2000 ostrovov. Na väčšine z nich je možné aj prespávať. Na niektorých vybraných nájdete aj zrub, ktorý býva vybavený krbom, drevom a často aj suchou toaletou. Dokonca v nich je toaletný papier. Nezabudnite ho pri odchode doplniť :) . Podobné zruby sa nachádzajú skoro po celom južnom Fínsku. Sú platené štátom, ale starajú sa o ne všetci.

![](/assets/img/P9035207.jpg)

Behom krátkeho leta je v Helsinkách množstvo lodedníc, kde sa dá požičať kajak. Horšie to je už v septembri a neskôr. Býva už pomerne chladno a skoro stále tu fúka a prší. Kajaky je najlepšie zarezervovať vopred. Je to na naše pomery dosť drahé, avšak budete milo prekvapený úrovňou služieb. Kajaky dostanete v 100% stave a to vrátane vybavenia. Do vybavenia sa počíta okrem kvalitnej špricky a vesty aj suchý oblek, storm cag, neoprénové návleky na ruky, či mapa a kompas. Tam to nekončí. Na viacdňové výlety patrí k výbave aj spacák, stan, kempingové vybavenie, vrátane riadu, variča či vakov na pitnú vodu. Samozrejmosťou je pestrý výber vodotesných vakov.

![](/assets/img/P9105796.jpg)

Keď už máte kajak a všetko potrebné vybavenie, tak si treba naplánovať trasu. Na západnej strane archipelaga sa nachádzajú mestské ostrovy. Väčšina z nich je obývaná. Je tu tiež veľmi hustá námorná doprava. Často tu býva hmla, a tak sa môžete veľmi rýchlo ocitnúť v nebezpečnej situácii. Helsinkami sa počas hmly nesie zlovestné trúbenie veľkých lodí. Naopak východnú časť archipelaga tvoria najmä neobývané ostrovy a plavia sa tu len menšie ľode. Nájdete tu divokú prírodu, ďaleko od ruchu hlavného mesta.

![](/assets/img/P9085636.jpg)

Kajakovanie tu je náročnejšie kvôli nestabilnému počasiu. Dážď vás môže zastihnúť kedykoľvek a keď už tu prší, tak tu prší poriadne. Navyše silný vietor, ktorý často mení smer, rapídne znižuje pocitovú teplotu. Vietor dokáže pádlovanie pekne znepríjemniť. Množstvo ostrov sa však dá použiť ako protiveterný štít.

![](/assets/img/P9095702.jpg)

Niekedy je tak lepšie zvoliť dlhšiu trasu v závetrí ostrovov a vyhnúť sa tak nepríjemnému vetru a vlnám. Netreba zabúdať na navigáciu. Archipelago je dobre pokryté mobilným signálom vrátane 4G internetu. Nie je to však na 100% a preto je lepšie mať offline GPS navigáciu. V prípade hmly su akékoľvek orientačné body zbytočné. Budete radi, keď si dovidíte na špicu kajaku.

![](/assets/img/P9095742.jpg)

Okrem počasia vás môže prekvapiť aj plytčina, hlavne v blízkosti ostrovov. Nie vždy je označená bójou. Vo vlnách sa potom ľahko môže stať, že z ničoho nič zletíte do ľadovej vody. Pozor aj na šmykľavé skaly pri vystupovaní z člnu. Vykúpal som sa kvôli nim hneď 2x a nebol som jediný. Dúfam, že sa sem raz vrátim.
![](/assets/img/P9125830.jpg)

Fínsko na mňa urobilo dojem. Je to krajina, kde si ľudia vážia nie len prírodu, ale aj krajinu, v ktorej žijú. Je tu najnižšia kriminalita na svete, pokrokové školstvo,  či fungujúci sociálny systém. Je to vidieť na každom kroku. Ľudia sú na seba milí, všetci jazdia podľa predpisov a platia dane. Jednoducho majú naozaj radi svoju krajinu. Návštevu tejto severskej krajiny môžem odporučiť každému.

![](/assets/img/P9045349.jpg)